{
  "title": "Sri Gayatri Aksharavalli Stotram – శ్రీ గాయత్ర్యక్షరవల్లీ స్తోత్రం",
  "content": [
    "తత్కారం చంపకం పీతం బ్రహ్మవిష్ణుశివాత్మకమ్ |\nశాంతం పద్మాసనారూఢం ధ్యాయేత్ స్వస్థాన సంస్థితమ్ || ౧ ||",
    "సకారం చింతయేచ్ఛాంతం అతసీపుష్పసన్నిభమ్ |\nపద్మమధ్యస్థితం కామ్యముపపాతకనాశనమ్ || ౨ ||",
    "వికారం కపిలం చింత్యం కమలాసనసంస్థితమ్ |\nధ్యాయేచ్ఛాంతం ద్విజశ్రేష్ఠో మహాపాతకనాశనమ్ || ౩ ||",
    "తుకారం చింతయేత్ప్రాజ్ఞ ఇంద్రనీలసమప్రభమ్ |\nనిర్దహేత్సర్వదుఃఖస్తు గ్రహరోగసముద్భవమ్ || ౪ ||",
    "వకారం వహ్నిదీప్తాభం చింతయిత్వా విచక్షణః |\nభ్రూణహత్యాకృతం పాపం తక్షణాదేవ నాశయేత్ || ౫ ||",
    "రేకారం విమలం ధ్యాయేచ్ఛుద్ధస్ఫటికసన్నిభమ్ |\nపాపం నశ్యతి తత్ క్షిప్రమగమ్యాగమనోద్భవమ్ || ౬ ||",
    "ణికారం చింతయేద్యోగీ విద్యుద్వల్లీసమప్రభమ్ |\nఅభక్ష్యభక్షజం పాపం తత్క్షణాదేవ నశ్యతి || ౭ ||",
    "యంకారం తారకావర్ణమిందుశేఖరభూషితమ్ |\nయోగినాం వరదం ధ్యాయేద్బ్రహ్మహత్యాఘనాశనమ్ || ౮ ||",
    "భకారం కృష్ణవర్ణం తు నీలమేఘసమప్రభమ్ |\nధ్యాత్వా పురుషహత్యాది పాపం నాశయతి ద్విజః || ౯ ||",
    "ర్గోకారం రక్తవర్ణం తు కమలాసన సంస్థితమ్ |\nతం గోహత్యాకృతం పాపం నాశయేచ్చ విచింతయన్ || ౧౦ ||",
    "దేకారం మకరశ్యామం కమలాసనసంస్థితమ్ |\nచింతయేత్సతతం యోగీ స్త్రీహత్యాదహనం పరమ్ || ౧౧ ||",
    "వకారం శుక్లవర్ణం తు జాజీపుష్పసమప్రభమ్ |\nగురుహత్యా కృతం పాపం ధ్యాత్వా దహతి తత్క్షణాత్ || ౧౨ ||",
    "స్యకారం చ తదా పీతం సువర్ణ సదృశప్రభమ్ |\nమనసా చింతితం పాపం ధ్యాత్వా దహతి నిశ్చయమ్ || ౧౩ ||",
    "ధీకారం చింతయేచ్ఛుభ్రం కుందపుష్పసమప్రభమ్ |\nపితృమాతృవధాత్పాపాన్ముచ్యతే నాత్ర సంశయః || ౧౪ ||",
    "మకారం పద్మరాగాభాం చింతయేద్దీప్తతేజసమ్ |\nపూర్వజన్మార్జితం పాపం తత్క్షణాదేవ నశ్యతి || ౧౫ ||",
    "హికారం శంఖవర్ణం చ పూర్ణచంద్రసమప్రభమ్ |\nఅశేషపాపదహనం ధ్యాయేన్నిత్యం విచక్షణః || ౧౬ ||",
    "ధికారం పాండురం ధ్యాయేత్పద్మస్యోపరిసంస్థితమ్ |\nప్రతిగ్రహకృతం పాపం తత్క్షణాదేవ నశ్యతి || ౧౭ ||",
    "యోకారం రక్తవర్ణం తు ఇంద్రగోపసమప్రభమ్ |\nధ్యాత్వా ప్రాణివధం పాపం దహత్యగ్నిరివేంధనమ్ || ౧౮ ||",
    "ద్వితీయచ్చైవ యః ప్రాక్తో యోకారో రక్తసన్నిభః |\nనిర్దహేత్సర్వపాపాని నాన్యైః పాపైశ్చ లిప్యతే || ౧౯ ||",
    "నకారం తు ముఖం పూర్వమాదిత్యోదయసన్నిభమ్ |\nసకృద్ధ్యాత్వా ద్విజశ్రేష్ఠ సగచ్ఛేదైశ్వరం పరమ్ || ౨౦ ||",
    "నీలోత్పలదళశ్యామం ప్రకారం దక్షిణాననమ్ |\nసకృద్ధ్యాత్వా ద్విజశ్రేష్ఠ సగచ్ఛేద్వైష్ణవం పదమ్ || ౨౧ ||",
    "శ్వేతవర్ణం తు తత్పీతం చోకారం పశ్చిమాననమ్ |\nసకృద్ధ్యాత్వా ద్విజశ్రేష్ఠ రుద్రేణ సహమోదతే || ౨౨ ||",
    "శుక్లవర్ణేందుసంకాశం దకారం చోత్తరాననమ్ |\nసకృద్ధ్యాత్వా ద్విజశ్రేష్ఠ సగచ్ఛేద్బ్రహ్మణఃపదమ్ || ౨౩ ||",
    "యాత్కారస్తు శిరః ప్రోక్తశ్చతుర్థవదనప్రభః |\nప్రత్యక్ష ఫలదో బ్రహ్మా విష్ణు రుద్రాత్మకః స్మృతః || ౨౪ ||",
    "ఏవం ధ్యాత్వా తు మేధావీ జపం హోమం కరోతి యః |\nన భవేత్పాతకం తస్య అమృతం కిం న విద్యతే |\nసాక్షాద్భవత్యసౌ బ్రహ్మా స్వయంభూః పరమేశ్వరః || ౨౫ ||",
    "ఇతి శ్రీ గాయత్ర్యక్షరవల్లీ స్తోత్రమ్ |"
  ],
  "metadata": {
    "url": "https://stotranidhi.com/sri-gayatri-aksharavalli-stotram-in-telugu/",
    "scrapedAt": "2025-11-28T04:33:47.755Z",
    "totalVerses": 26
  }
}