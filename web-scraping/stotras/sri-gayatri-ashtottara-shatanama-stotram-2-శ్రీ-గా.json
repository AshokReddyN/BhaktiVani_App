{
  "title": "Sri Gayatri Ashtottara Shatanama Stotram 2 – శ్రీ గాయత్రీ అష్టోత్తరశతనామ స్తోత్రం – ౨",
  "content": [
    "అస్య శ్రీగాయత్ర్యష్టోత్తరశత దివ్యనామస్తోత్ర మంత్రస్య బ్రహ్మావిష్ణుమహేశ్వరా ఋషయః ఋగ్యజుస్సామాథర్వాణి ఛందాంసి పరబ్రహ్మస్వరూపిణీ గాయత్రీ దేవతా ఓం తద్బీజం భర్గః శక్తిః ధియః కీలకం మమ గాయత్రీప్రసాద సిద్ధ్యర్థే జపే వినియోగః |",
    "తరుణాదిత్యసంకాశా సహస్రనయనోజ్జ్వలా |\nస్యందనోపరిసంస్థానా ధీరా జీమూతనిస్స్వనా || ౧ ||",
    "మత్తమాతంగగమనా హిరణ్యకమలాసనా |\nధీజనోద్ధారనిరతా యోగినీ యోగధారిణీ || ౨ ||",
    "నటనాట్యైకనిరతా ప్రణవాద్యక్షరాత్మికా |\nఘోరాచారక్రియాసక్తా దారిద్ర్యచ్ఛేదకారిణీ || ౩ ||",
    "యాదవేంద్రకులోద్భూతా తురీయపదగామినీ |\nగాయత్రీ గోమతీ గంగా గౌతమీ గరుడాసనా || ౪ ||",
    "గేయా గానప్రియా గౌరీ గోవిందపరిపూజితా |\nగంధర్వనగరాకారా గౌరవర్ణా గణేశ్వరీ || ౫ ||",
    "గుణాశ్రయా గుణవతీ గుహ్యకా గణపూజితా |\nగుణత్రయసమాయుక్తా గుణత్రయవివర్జితా || ౬ ||",
    "గుహావాసా గుహాచారా గుహ్యా గంధర్వరూపిణీ |\nగార్గ్యప్రియా గురుపథా గుహ్యలింగాంకధారిణీ || ౭ ||",
    "సావిత్రీ సూర్యతనయా సుషుమ్ణానాడిభేదినీ |\nసుప్రకాశా సుఖాసీనా సువ్రతా సురపూజితా || ౮ ||",
    "సుషుప్త్యవస్థా సుదతీ సుందరీ సాగరాంబరా |\nసుధాంశుబింబవదనా సుస్తనీ సువిలోచనా || ౯ ||",
    "శుభ్రాంశునాసా సుశ్రోణీ సంసారార్ణవతారిణీ |\nసామగానప్రియా సాధ్వీ సర్వాభరణభూషితా || ౧౦ ||",
    "సీతా సర్వాశ్రయా సంధ్యా సఫలా సుఖదాయినీ |\nవైష్ణవీ విమలాకారా మాహేంద్రీ మాతృరూపిణీ || ౧౧ ||",
    "మహాలక్ష్మీర్మహాసిద్ధిర్మహామాయా మహేశ్వరీ |\nమోహినీ మదనాకారా మధుసూదనసోదరీ || ౧౨ ||",
    "మీనాక్షీ క్షేమసంయుక్తా నగేంద్రతనయా రమా |\nత్రివిక్రమపదాక్రాంతా త్రిసర్వా త్రివిలోచనా || ౧౩ ||",
    "సూర్యమండలమధ్యస్థా చంద్రమండలసంస్థితా |\nవహ్నిమండలమధ్యస్థా వాయుమండలసంస్థితా || ౧౪ ||",
    "వ్యోమమండలమధ్యస్థా చక్రస్థా చక్రరూపిణీ |\nకాలచక్రవిధానజ్ఞా చంద్రమండలదర్పణా || ౧౫ ||",
    "జ్యోత్స్నాతపేనలిప్తాంగీ మహామారుతవీజితా |\nసర్వమంత్రాశ్రితా ధేనుః పాపఘ్నీ పరమేశ్వరీ || ౧౬ ||",
    "చతుర్వింశతివర్ణాఢ్యా చతుర్వర్గఫలప్రదా |\nమందేహరాక్షసఘ్నీ చ షట్కుక్షిః త్రిపదా శివా || ౧౭ ||",
    "జపపారాయణప్రీతా బ్రాహ్మణ్యఫలదాయినీ |\nనమస్తేఽస్తు మహాలక్ష్మీ మహాసంపత్తిదాయిని || ౧౮ ||",
    "నమస్తే కరుణామూర్తే నమస్తే భక్తవత్సలే |\nగాయత్రీం పూజయేద్యస్తు శతైరష్టోత్తరైః పృథక్ || ౧౯ ||",
    "తస్య పుణ్యఫలం వక్తుం బ్రహ్మణాపి న శక్యతే |\nప్రాతఃకాలే చ మధ్యాహ్నే సాయాహ్నే చ రఘూత్తమ || ౨౦ ||",
    "యే పఠంతీహ లోకేఽస్మిన్ సర్వాన్ కామానవాప్నుయాత్ |\nపఠనాదేవ గాయత్రీ నామ్నామష్టోత్తరం శతమ్ || ౨౧ ||",
    "బ్రహ్మహత్యాది పాపేభ్యో ముచ్యతే నాత్ర సంశయః |\nదినే దినే పఠేద్యస్తు గాయత్రీస్తవముత్తమమ్ || ౨౨ ||",
    "స నరో ముక్తిమాప్నోతి పునరావృత్తివర్జితమ్ |\nపుత్రప్రదమపుత్రాణాం దరిద్రాణాం ధనప్రదమ్ || ౨౩ ||",
    "రోగిణాం రోగశమనం సర్వైశ్వర్యప్రదాయకమ్ |\nబహునా కిమిహోక్తేన స్తోత్రం సర్వఫలప్రదమ్ || ౨౪ ||",
    "ఇతి శ్రీవిశ్వామిత్ర ప్రోక్తం శ్రీ గాయత్ర్యష్టోత్తరశతనామ స్తోత్రమ్ |"
  ],
  "metadata": {
    "url": "https://stotranidhi.com/sri-gayatri-ashtottara-shatanama-stotram-2-in-telugu/",
    "scrapedAt": "2025-11-28T04:38:45.888Z",
    "totalVerses": 26
  }
}