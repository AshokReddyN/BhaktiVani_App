{
  "title": "Sri Gayatri Bhujanga Stotram – శ్రీ గాయత్రీ భుజంగ స్తోత్రం",
  "content": [
    "ఉషఃకాలగమ్యాముదాత్త స్వరూపాం\nఅకారప్రవిష్టాముదారాంగభూషామ్ |\nఅజేశాది వంద్యామజార్చాంగభాజాం\nఅనౌపమ్యరూపాం భజామ్యాదిసంధ్యామ్ || ౧ ||",
    "సదా హంసయానాం స్ఫురద్రత్నవస్త్రాం\nవరాభీతిహస్తాం ఖగామ్నాయరూపామ్ |\nస్ఫురత్స్వాధికామక్షమాలాం చ కుంభం\nదధనామహం భావయే పూర్వసంధ్యామ్ || ౨ ||",
    "ప్రవాళ ప్రకృష్టాంగ భూషోజ్జ్వలంతీం\nకిరీటోల్లసద్రత్నరాజప్రభాతామ్ |\nవిశాలోరుభాసాం కుచాశ్లేషహారాం\nభజే బాలకాం బ్రహ్మవిద్యాం వినోదామ్ || ౩ ||",
    "స్ఫురచ్చంద్రకాంతాం శరచ్చంద్రవక్త్రాం\nమహాచంద్రకాంతాద్రి పీనస్తనాఢ్యామ్ |\nత్రిశూలాక్షహస్తాం త్రినేత్రస్య పత్నీం\nవృషారూఢపాదాం భజే మధ్యసంధ్యామ్ || ౪ ||",
    "షడాధారరూపాం షడాధారగమ్యాం\nషడధ్వాతిశుద్ధాం యజుర్వేదరూపామ్ |\nహిమాద్రేః సుతాం కుందదంతావభాసాం\nమహేశార్ధదేహాం భజే మధ్యసంధ్యామ్ || ౫ ||",
    "సుషుమ్నాంతరస్థాం సుధాసేవ్యమానా-\n-ముకారాంతరస్థాం ద్వితీయస్వరూపామ్ |\nసహస్రార్కరశ్మి ప్రభాసత్రినేత్రాం\nసదా యౌవనాఢ్యాం భజే మధ్యసంధ్యామ్ || ౬ ||",
    "సదాసామగానాం ప్రియాం శ్యామలాంగీం\nఅకారాంతరస్థాం కరోల్లాసిచక్రామ్ |\nగదాపద్మహస్తాం ధ్వనత్పాంచజన్యాం\nఖగేశోపవిష్టాం భజేమాస్తసంధ్యామ్ || ౭ ||",
    "ప్రగల్భస్వరూపాం స్ఫురత్కంకణాఢ్యాం\nఅహంలంబమానస్తనప్రాంతహారమ్ |\nమహానీలరత్నప్రభాకుండలాభ్యాం\nస్ఫురత్స్మేరవక్త్రాం భజే తుర్యసంధ్యామ్ || ౮ ||",
    "సదాతత్త్వమస్యాది వాక్యైకగమ్యాం\nమహామోక్షమార్గైక పాథేయరూపామ్ |\nమహాసిద్ధవిద్యాధరైః సేవ్యమానాం\nభజేఽహం భవోత్తారణీం తుర్యసంధ్యామ్ || ౯ ||",
    "హృదంభోజమధ్యే పరామ్నాయమీడే\nసుఖాసీనసద్రాజహంసాం మనోజ్ఞామ్ |\nసదా హేమభాసాం త్రయీవిద్యమధ్యాం\nభజామ స్తువామో వదామ స్మరామః || ౧౦ ||",
    "సదా తత్పదైస్తూయమానాం సవిత్రీం\nవరేణ్యాం మహాభర్గరూపాం త్రినేత్రామ్ |\nసదా దేవదేవాది దేవస్య పత్నీం\nఅహం ధీమహీత్యాది పాదైక జుష్టామ్ || ౧౧ ||",
    "అనాథం దరిద్రం దురాచారయుక్తం\nశఠం స్థూలబుద్ధిం పరం ధర్మహీనమ్ |\nత్రిసంధ్యాం జపధ్యానహీనం మహేశీం\nపరం చింతయామి ప్రసీద త్వమేవ || ౧౨ ||",
    "ఇతీదం భుజంగం పఠేద్యస్తు భక్త్యా\nసమాధాయ చిత్తే సదా శ్రీభవానీమ్ |\nత్రిసంధ్యస్వరూపాం త్రిలోకైకవంద్యాం\nస ముక్తో భవేత్సర్వపాపైరజస్రమ్ || ౧౩ ||",
    "ఇతి శ్రీ గాయత్రీ భుజంగ స్తోత్రమ్ |"
  ],
  "metadata": {
    "url": "https://stotranidhi.com/sri-gayatri-bhujanga-stotram-in-telugu/",
    "scrapedAt": "2025-11-28T04:40:08.747Z",
    "totalVerses": 14
  }
}