{
  "title": "Sri Gayatri Kavacham 1 – శ్రీ గాయత్రీ కవచం 1",
  "content": [
    "యాజ్ఞవల్క్య ఉవాచ |\nస్వామిన్ సర్వజగన్నాథ సంశయోఽస్తి మహాన్మమ |\nచతుఃషష్టికలానాం చ పాతకానాం చ తద్వద || ౧ ||",
    "ముచ్యతే కేన పుణ్యేన బ్రహ్మరూపం కథం భవేత్ |\nదేహశ్చ దేవతారూపో మంత్రరూపో విశేషతః |\nక్రమతః శ్రోతుమిచ్ఛామి కవచం విధిపూర్వకమ్ || ౨ ||",
    "బ్రహ్మోవాచ |\nఅస్య శ్రీగాయత్రీకవచస్య బ్రహ్మవిష్ణురుద్రా ఋషయః, ఋగ్యజుఃసామాథర్వాణి ఛందాంసి, పరబ్రహ్మస్వరూపిణీ గాయత్రీ దేవతా, భూర్బీజం, భువః శక్తిః, స్వః కీలకం, శ్రీగాయత్రీప్రీత్యర్థే జపే వినియోగః ||",
    "ఋష్యాదిన్యాసః –\nఓం బ్రహ్మవిష్ణురుద్ర ఋషిభ్యో నమః శిరసి |\nఋగ్యజుఃసామాథర్వచ్ఛందోభ్యో నమః ముఖే |\nపరబ్రహ్మస్వరూపిణీ గాయత్రీదేవతాయై నమః హృది |\nభూః బీజాయ నమః గుహ్యే |\nభువః శక్తయే నమః పాదయోః |\nస్వః కీలకాయ నమః నాభౌ |\nవినియోగాయ నమః సర్వాంగే |\nకరన్యాసః –\nఓం భూర్భువః స్వః తత్సవితురితి అంగుష్ఠాభ్యాం నమః |\nఓం భూర్భువః స్వః వరేణ్యమితి తర్జనీభ్యాం నమః |\nఓం భూర్భువః స్వః భర్గో దేవస్యేతి మధ్యమాభ్యాం నమః |\nఓం భూర్భువః స్వః ధీమహీతి అనామికాభ్యాం నమః |\nఓం భూర్భువః స్వః ధియో యో నః ఇతి కనిష్ఠికాభ్యాం నమః |\nఓం భూర్భువః స్వః ప్రచోదయాదితి కరతల కరపృష్ఠాభ్యాం నమః ||\nఅంగన్యాసః –\nఓం భూర్భువః స్వః తత్సవితురితి హృదయాయ నమః |\nఓం భూర్భువః స్వః వరేణ్యమితి శిరసే స్వాహా |\nఓం భూర్భువః స్వః భర్గో దేవస్యేతి శిఖాయై వషట్ |\nఓం భూర్భువః స్వః ధీమహీతి కవచాయ హుమ్ |\nఓం భూర్భువః స్వః ధియో యో నః ఇతి నేత్రత్రయాయ వౌషట్ |\nఓం భూర్భువః స్వః ప్రచోదయాదితి అస్త్రాయ ఫట్ ||",
    "ప్రార్థనా –\nవర్ణాస్త్రాం కుండికాహస్తాం శుద్ధనిర్మలజ్యోతిషీమ్ |\nసర్వతత్త్వమయీం వందే గాయత్రీం వేదమాతరమ్ ||",
    "అథ ధ్యానమ్ –\nముక్తావిద్రుమహేమనీలధవళచ్ఛాయైర్ముఖైస్త్రీక్షణై-\n-ర్యుక్తామిందునిబద్ధరత్నముకుటాం తత్త్వార్థవర్ణాత్మికామ్ |\nగాయత్రీం వరదాభయాంకుశకశాం శూలం కపాలం గుణం\nశంఖం చక్రమథారవిందయుగళం హస్తైర్వహంతీం భజే ||",
    "అథ కవచమ్ –\nఓం గాయత్రీ పూర్వతః పాతు సావిత్రీ పాతు దక్షిణే |\nబ్రహ్మవిద్యా చ మే పశ్చాదుత్తరే మాం సరస్వతీ || ౧ ||",
    "పావకీం మే దిశం రక్షేత్పావకోజ్జ్వలశాలినీ |\nయాతుధానీం దిశం రక్షేద్యాతుధానగణార్దినీ || ౨ ||",
    "పావమానీం దిశం రక్షేత్పవమానవిలాసినీ |\nదిశం రౌద్రీమవతు మే రుద్రాణీ రుద్రరూపిణీ || ౩ ||",
    "ఊర్ధ్వం బ్రహ్మాణీ మే రక్షేదధస్తాద్వైష్ణవీ తథా |\nఏవం దశ దిశో రక్షేత్ సర్వతో భువనేశ్వరీ || ౪ ||",
    "బ్రహ్మాస్త్రస్మరణాదేవ వాచాం సిద్ధిః ప్రజాయతే |\nబ్రహ్మదండశ్చ మే పాతు సర్వశస్త్రాస్త్రభక్షకః || ౫ ||",
    "బ్రహ్మశీర్షస్తథా పాతు శత్రూణాం వధకారకః |\nసప్త వ్యాహృతయః పాంతు సర్వదా బిందుసంయుతః || ౬ ||",
    "వేదమాతా చ మాం పాతు సరహస్యా సదైవతా |\nదేవీసూక్తం సదా పాతు సహస్రాక్షరదేవతా || ౭ ||",
    "చతుఃషష్టికలా విద్యా దివ్యాద్యా పాతు దేవతా |\nబీజశక్తిశ్చ మే పాతు పాతు విక్రమదేవతా || ౮ ||",
    "తత్పదం పాతు మే పాదౌ జంఘే మే సవితుః పదమ్ |\nవరేణ్యం కటిదేశం తు నాభిం భర్గస్తథైవ చ || ౯ ||",
    "దేవస్య మే తు హృదయం ధీమహీతి గలం తథా |\nధియో మే పాతు జిహ్వాయాం యః పదం పాతు లోచనే || ౧౦ ||",
    "లలాటే నః పదం పాతు మూర్ధానం మే ప్రచోదయాత్ |\nతద్వర్ణః పాతు మూర్ధానం సకారః పాతు ఫాలకమ్ || ౧౧ ||",
    "చక్షుషీ మే వికారస్తు శ్రోత్రం రక్షేత్తు కారకః |\nనాసాపుటే వకారో మే రేకారస్తు కపోలయోః || ౧౨ ||",
    "ణికారస్త్వధరోష్ఠే చ యకారస్తూర్ధ్వ ఓష్ఠకే |\nఆస్యమధ్యే భకారస్తు ర్గోకారస్తు కపోలయోః || ౧౩ ||",
    "దేకారః కంఠదేశే చ వకారః స్కంధదేశయోః |\nస్యకారో దక్షిణం హస్తం ధీకారో వామహస్తకమ్ || ౧౪ ||",
    "మకారో హృదయం రక్షేద్ధికారో జఠరం తథా |\nధికారో నాభిదేశం తు యోకారస్తు కటిద్వయమ్ || ౧౫ ||",
    "గుహ్యం రక్షతు యోకార ఊరూ మే నః పదాక్షరమ్ |\nప్రకారో జానునీ రక్షేచ్చోకారో జంఘదేశయోః || ౧౬ ||",
    "దకారో గుల్ఫదేశం తు యాత్కారః పాదయుగ్మకమ్ |\nజాతవేదేతి గాయత్రీ త్ర్యంబకేతి దశాక్షరా || ౧౭ ||",
    "సర్వతః సర్వదా పాతు ఆపోజ్యోతీతి షోడశీ |\nఇదం తు కవచం దివ్యం బాధాశతవినాశకమ్ || ౧౮ ||",
    "చతుఃషష్టికలావిద్యాసకలైశ్వర్యసిద్ధిదమ్ |\nజపారంభే చ హృదయం జపాంతే కవచం పఠేత్ || ౧౯ ||",
    "స్త్రీగోబ్రాహ్మణమిత్రాదిద్రోహాద్యఖిలపాతకైః |\nముచ్యతే సర్వపాపేభ్యః పరం బ్రహ్మాధిగచ్ఛతి || ౨౦ ||",
    "పుష్పాంజలిం చ గాయత్ర్యా మూలేనైవ పఠేత్సకృత్ |\nశతసాహస్రవర్షాణాం పూజాయాః ఫలమాప్నుయాత్ || ౨౧ ||",
    "భూర్జపత్రే లిఖిత్వైతత్ స్వకంఠే ధారయేద్యది |\nశిఖాయాం దక్షిణే బాహౌ కంఠే వా ధారయేద్బుధః || ౨౨ ||",
    "త్రైలోక్యం క్షోభయేత్సర్వం త్రైలోక్యం దహతి క్షణాత్ |\nపుత్రవాన్ ధనవాన్ శ్రీమాన్ నానావిద్యానిధిర్భవేత్ || ౨౩ ||",
    "బ్రహ్మాస్త్రాదీని సర్వాణి తదంగస్పర్శనాత్తతః |\nభవంతి తస్య తుల్యాని కిమన్యత్కథయామి తే || ౨౪ ||",
    "అభిమంత్రితగాయత్రీకవచం మానసం పఠేత్ |\nతజ్జలం పిబతో నిత్యం పురశ్చర్యాఫలం భవేత్ || ౨౫ ||",
    "లఘుసామాన్యకం మంత్రం మహామంత్రం తథైవ చ |\nయో వేత్తి ధారణాం యుంజన్ జీవన్ముక్తః స ఉచ్యతే || ౨౬ ||",
    "సప్తవ్యాహృతయో విప్ర సప్తావస్థాః ప్రకీర్తితాః |\nసప్తజీవశతా నిత్యం వ్యాహృతీ అగ్నిరూపిణీ || ౨౭ ||",
    "ప్రణవే నిత్యయుక్తస్య వ్యాహృతీషు చ సప్తసు |\nసర్వేషామేవ పాపానాం సంకరే సముపస్థితే || ౨౮ ||",
    "శతం సహస్రమభ్యర్చ్య గాయత్రీ పావనం మహత్ |\nదశశతమష్టోత్తరశతం గాయత్రీ పావనం మహత్ || ౨౯ ||",
    "భక్తిమాన్యో భవేద్విప్రః సంధ్యాకర్మ సమాచరేత్ |\nకాలే కాలే తు కర్తవ్యం సిద్ధిర్భవతి నాన్యథా || ౩౦ ||",
    "ప్రణవం పూర్వముద్ధృత్య భూర్భువఃస్వస్తథైవ చ |\nతుర్యం సహైవ గాయత్రీజప ఏవముదాహృతమ్ || ౩౧ ||",
    "తురీయపాదముత్సృజ్య గాయత్రీం చ జపేద్ద్విజః |\nస మూఢో నరకం యాతి కాలసూత్రమధోగతిః || ౩౨ ||",
    "మంత్రాదౌ జననం ప్రోక్తం మంత్రాంతే మృతసూతకమ్ |\nఉభయోర్దోషనిర్ముక్తం గాయత్రీ సఫలా భవేత్ || ౩౩ ||",
    "మంత్రాదౌ పాశబీజం చ మంత్రాంతే కుశబీజకమ్ |\nమంత్రమధ్యే తు యా మాయా గాయత్రీ సఫలా భవేత్ || ౩౪ ||",
    "వాచికం త్వేకమేవ స్యాదుపాంశు శతముచ్యతే |\nసహస్రం మానసం ప్రోక్తం త్రివిధం జపలక్షణమ్ || ౩౫ ||",
    "అక్షమాలాం చ ముద్రాం చ గురోరపి న దర్శయేత్ |\nజపం చాక్షస్వరూపేణానామికామధ్యపర్వణి || ౩౬ ||",
    "అనామా మధ్యయా హీనా కనిష్ఠాదిక్రమేణ తు |\nతర్జనీమూలపర్యంతం గాయత్రీజపలక్షణమ్ || ౩౭ ||",
    "పర్వభిస్తు జపేదేవమన్యత్ర నియమః స్మృతః |\nగాయత్ర్యా వేదమూలత్వాద్వేదః పర్వసు గీయతే || ౩౮ ||",
    "దశభిర్జన్మజనితం శతేనైవ పురా కృతమ్ |\nత్రియుగం తు సహస్రాణి గాయత్రీ హంతి కిల్బిషమ్ || ౩౯ ||",
    "ప్రాతః కాలేషు కర్తవ్యం సిద్ధిం విప్రో య ఇచ్ఛతి |\nనాదాలయే సమాధిశ్చ సంధ్యాయాం సముపాసతే || ౪౦ ||",
    "అంగుల్యగ్రేణ యజ్జప్తం యజ్జప్తం మేరులంఘనే |\nఅసంఖ్యయా చ యజ్జప్తం తజ్జప్తం నిష్ఫలం భవేత్ || ౪౧ ||",
    "వినా వస్త్రం ప్రకుర్వీత గాయత్రీ నిష్ఫలా భవేత్ |\nవస్త్రపుచ్ఛం న జానాతి వృథా తస్య పరిశ్రమః || ౪౨ ||",
    "గాయత్రీం తు పరిత్యజ్య అన్యమంత్రముపాసతే |\nసిద్ధాన్నం చ పరిత్యజ్య భిక్షామటతి దుర్మతిః || ౪౩ ||",
    "ఋషిశ్ఛందో దేవతాఖ్యా బీజశక్తిశ్చ కీలకమ్ |\nవినియోగం న జానాతి గాయత్రీ నిష్ఫలా భవేత్ || ౪౪ ||",
    "వర్ణముద్రా ధ్యానపదమావాహనవిసర్జనమ్ |\nదీపం చక్రం న జానాతి గాయత్రీ నిష్ఫలా భవేత్ || ౪౫ ||",
    "శక్తిన్యాసస్తథా స్థానం మంత్రసంబోధనం పరమ్ |\nత్రివిధం యో న జానాతి గాయత్రీ నిష్ఫలా భవేత్ || ౪౬ ||",
    "పంచోపచారకాంశ్చైవ హోమద్రవ్యం తథైవ చ |\nపంచాంగం చ వినా నిత్యం గాయత్రీ నిష్ఫలా భవేత్ || ౪౭ ||",
    "మంత్రసిద్ధిర్భవేజ్జాతు విశ్వామిత్రేణ భాషితమ్ |\nవ్యాసో వాచస్పతిం జీవస్తుతా దేవీ తపః స్మృతౌ || ౪౮ ||",
    "దేవీ జప్తా సహస్రం సా హ్యుపపాతకనాశినీ |\nలక్షజాప్యే తథా తచ్చ మహాపాతకనాశినీ || ౪౯ ||",
    "కోటిజాప్యేన రాజేంద్ర యదిచ్ఛతి తదాప్నుయాత్ |\nన దేయం పరశిష్యేభ్యో హ్యభక్తేభ్యో విశేషతః |\nశిష్యేభ్యో భక్తియుక్తేభ్యో హ్యన్యథా మృత్యుమాప్నుయాత్ || ౫౦ ||",
    "ఇతి శ్రీమద్వసిష్ఠసంహితాయాం శ్రీ గాయత్రీ కవచమ్ |"
  ],
  "metadata": {
    "url": "https://stotranidhi.com/sri-gayatri-kavacham-in-telugu/",
    "scrapedAt": "2025-11-28T04:36:30.264Z",
    "totalVerses": 57
  }
}