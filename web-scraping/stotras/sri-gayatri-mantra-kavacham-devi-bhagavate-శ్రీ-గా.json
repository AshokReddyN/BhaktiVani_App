{
  "title": "Sri Gayatri Mantra Kavacham (Devi Bhagavate) – శ్రీ గాయత్రీ మంత్ర కవచం (దేవీభాగవతే)",
  "content": [
    "నారద ఉవాచ |\nస్వామిన్ సర్వజగన్నాథ సంశయోఽస్తి మమ ప్రభో |\nచతుఃషష్టికలాభిజ్ఞ పాతకాద్యోగవిద్వర || ౧ ||",
    "ముచ్యతే కేన పుణ్యేన బ్రహ్మరూపః కథం భవేత్ |\nదేహశ్చ దేవతారూపో మంత్రరూపో విశేషతః || ౨ ||",
    "కర్మ తచ్ఛ్రోతుమిచ్ఛామి న్యాసం చ విధిపూర్వకమ్ |\nఋషిశ్ఛందోఽధిదైవం చ ధ్యానం చ విధివద్విభో || ౩ ||",
    "శ్రీనారాయణ ఉవాచ |\nఅస్త్యేకం పరమం గుహ్యం గాయత్రీకవచం తథా |\nపఠనాద్ధారణాన్మర్త్యః సర్వపాపైః ప్రముచ్యతే || ౪ ||",
    "సర్వాన్కామానవాప్నోతి దేవీరూపశ్చ జాయతే |\nగాయత్రీకవచస్యాస్య బ్రహ్మవిష్ణుమహేశ్వరాః || ౫ ||",
    "ఋషయో ఋగ్యజుఃసామాథర్వశ్ఛందాంసి నారద |\nబ్రహ్మరూపా దేవతోక్తా గాయత్రీ పరమా కలా || ౬ ||",
    "తద్బీజం భర్గ ఇత్యేషా శక్తిరుక్తా మనీషిభిః |\nకీలకం చ ధియః ప్రోక్తం మోక్షార్థే వినియోజనమ్ || ౭ ||",
    "చతుర్భిర్హృదయం ప్రోక్తం త్రిభిర్వర్ణైః శిరః స్మృతమ్ |\nచతుర్భిః స్యాచ్ఛిఖా పశ్చాత్ త్రిభిస్తు కవచం స్మృతమ్ || ౮ ||",
    "చతుర్భిర్నేత్రముద్దిష్టం చతుర్భిః స్యాత్తదస్త్రకమ్ |\nఅథ ధ్యానం ప్రవక్ష్యామి సాధకాభీష్టదాయకమ్ || ౯ ||",
    "ముక్తావిద్రుమహేమనీలధవలచ్ఛాయైర్ముఖైస్త్రీక్షణై-\n-ర్యుక్తామిందునిబద్ధరత్నముకుటాం తత్త్వార్థవర్ణాత్మికామ్ |\nగాయత్రీం వరదాఽభయాంకుశకశాః శుభ్రం కపాలం గుణం\nశంఖం చక్రమథారవిందయుగళం హస్తైర్వహంతీం భజే || ౧౦ ||",
    "గాయత్రీ పూర్వతః పాతు సావిత్రీ పాతు దక్షిణే |\nబ్రహ్మసంధ్యా తు మే పశ్చాదుత్తరాయాం సరస్వతీ || ౧౧ ||",
    "పార్వతీ మే దిశం రక్షేత్పావకీం జలశాయినీ |\nయాతుధానీ దిశం రక్షేద్యాతుధానభయంకరీ || ౧౨ ||",
    "పావమానీ దిశం రక్షేత్పవమానవిలాసినీ |\nదిశం రౌద్రీం చ మే పాతు రుద్రాణీ రుద్రరూపిణీ || ౧౩ ||",
    "ఊర్ధ్వం బ్రహ్మాణి మే రక్షేదధస్తాద్వైష్ణవీ తథా |\nఏవం దశ దిశో రక్షేత్సర్వాంగం భువనేశ్వరీ || ౧౪ ||",
    "తత్పదం పాతు మే పాదౌ జంఘే మే సవితుః పదమ్ |\nవరేణ్యం కటిదేశే తు నాభిం భర్గస్తథైవ చ || ౧౫ ||",
    "దేవస్య మే తద్ధృదయం ధీమహీతి చ గల్లయోః |\nధియః పదం చ మే నేత్రే యః పదం మే లలాటకమ్ || ౧౬ ||",
    "నః పాతు మే పదం మూర్ధ్ని శిఖాయాం మే ప్రచోదయాత్ |\nతత్పదం పాతు మూర్ధానం సకారః పాతు భాలకమ్ || ౧౭ ||",
    "చక్షుషీ తు వికారార్ణస్తుకారస్తు కపోలయోః |\nనాసాపుటం వకారార్ణో రేకారస్తు ముఖే తథా || ౧౮ ||",
    "ణికార ఊర్ధ్వమోష్ఠం తు యకారస్త్వధరోష్ఠకమ్ |\nఆస్యమధ్యే భకారార్ణో ర్గోకారశ్చుబుకే తథా || ౧౯ ||",
    "దేకారః కంఠదేశే తు వకారః స్కంధదేశకమ్ |\nస్యకారో దక్షిణం హస్తం ధీకారో వామహస్తకమ్ || ౨౦ ||",
    "మకారో హృదయం రక్షేద్ధికార ఉదరే తథా |\nధికారో నాభిదేశే తు యోకారస్తు కటిం తథా || ౨౧ ||",
    "గుహ్యం రక్షతు యోకార ఊరూ ద్వౌ నః పదాక్షరమ్ |\nప్రకారో జానునీ రక్షేచ్చోకారో జంఘదేశకమ్ || ౨౨ ||",
    "దకారం గుల్ఫదేశే తు యకారః పదయుగ్మకమ్ |\nతకారవ్యంజనం చైవ సర్వాంగం మే సదాఽవతు || ౨౩ ||",
    "ఇదం తు కవచం దివ్యం బాధాశతవినాశనమ్ |\nచతుఃషష్టికళావిద్యాదాయకం మోక్షకారకమ్ || ౨౪ ||",
    "ముచ్యతే సర్వపాపేభ్యః పరం బ్రహ్మాధిగచ్ఛతి |\nపఠనాచ్ఛ్రవణాద్వాపి గోసహస్రఫలం లభేత్ || ౨౫ ||",
    "ఇతి శ్రీదేవీభాగవతే మహాపురాణే ద్వాదశస్కంధే శ్రీ గాయత్రీ మంత్రకవచం నామ తృతీయోఽధ్యాయః ||"
  ],
  "metadata": {
    "url": "https://stotranidhi.com/sri-gayatri-mantra-kavacham-in-telugu/",
    "scrapedAt": "2025-11-28T04:34:38.296Z",
    "totalVerses": 26
  }
}