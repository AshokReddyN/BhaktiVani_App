{
  "title": "Sri Gayatri Sahasranama Stotram 1 – శ్రీ గాయత్రీ సహస్రనామ స్తోత్రం 1",
  "content": [
    "నారద ఉవాచ |\nభగవన్ సర్వధర్మజ్ఞ సర్వశాస్త్రవిశారద |\nశ్రుతిస్మృతిపురాణానాం రహస్యం త్వన్ముఖాచ్ఛ్రుతమ్ || ౧ ||",
    "సర్వపాపహరం దేవ యేన విద్యా ప్రవర్తతే |\nకేన వా బ్రహ్మవిజ్ఞానం కిం ను వా మోక్షసాధనమ్ || ౨ ||",
    "బ్రాహ్మణానాం గతిః కేన కేన వా మృత్యునాశనమ్ |\nఐహికాముష్మికఫలం కేన వా పద్మలోచన || ౩ ||",
    "వక్తుమర్హస్యశేషేణ సర్వే నిఖిలమాదితః |\nశ్రీనారాయణ ఉవాచ |\nసాధు సాధు మహాప్రాజ్ఞ సమ్యక్ పృష్టం త్వయాఽనఘ || ౪ ||",
    "శృణు వక్ష్యామి యత్నేన గాయత్ర్యష్టసహస్రకమ్ |\nనామ్నాం శుభానాం దివ్యానాం సర్వపాపవినాశనమ్ || ౫ ||",
    "సృష్ట్యాదౌ యద్భగవతా పూర్వే ప్రోక్తం బ్రవీమి తే |\nఅష్టోత్తరసహస్రస్య ఋషిర్బ్రహ్మా ప్రకీర్తితః || ౬ ||",
    "ఛందోఽనుష్టుప్తథా దేవీ గాయత్రీం దేవతా స్మృతా |\nహలోబీజాని తస్యైవ స్వరాః శక్తయ ఈరితాః || ౭ ||",
    "అంగన్యాసకరన్యాసావుచ్యేతే మాతృకాక్షరైః |\nఅథ ధ్యానం ప్రవక్ష్యామి సాధకానాం హితాయ వై || ౮ ||",
    "ధ్యానమ్ |\nరక్తశ్వేతహిరణ్యనీలధవళైర్యుక్తాం త్రినేత్రోజ్జ్వలాం\nరక్తాం రక్తనవస్రజం మణిగణైర్యుక్తాం కుమారీమిమామ్ |\nగాయత్రీం కమలాసనాం కరతలవ్యానద్ధకుండాంబుజాం\nపద్మాక్షీం చ వరస్రజం చ దధతీం హంసాధిరూఢాం భజే || ౯ ||",
    "స్తోత్రమ్ |\nఅచింత్యలక్షణావ్యక్తాప్యర్థమాతృమహేశ్వరీ |\nఅమృతార్ణవమధ్యస్థాప్యజితా చాపరాజితా || ౧౦ ||",
    "అణిమాదిగుణాధారాప్యర్కమండలసంస్థితా |\nఅజరాఽజాఽపరాఽధర్మా అక్షసూత్రధరాఽధరా || ౧౧ ||",
    "అకారాదిక్షకారాంతాప్యరిషడ్వర్గభేదినీ |\nఅంజనాద్రిప్రతీకాశాప్యంజనాద్రినివాసినీ || ౧౨ ||",
    "అదితిశ్చాజపావిద్యాప్యరవిందనిభేక్షణా |\nఅంతర్బహిఃస్థితావిద్యాధ్వంసినీ చాంతరాత్మికా || ౧౩ ||",
    "అజా చాజముఖావాసాప్యరవిందనిభాననా |\nఅర్ధమాత్రార్థదానజ్ఞాప్యరిమండలమర్దినీ || ౧౪ ||",
    "అసురఘ్నీ హ్యమావాస్యాప్యలక్ష్మీఘ్న్యంత్యజార్చితా |\nఆదిలక్ష్మీశ్చాదిశక్తిరాకృతిశ్చాయతాననా || ౧౫ ||",
    "ఆదిత్యపదవీచారాప్యాదిత్యపరిసేవితా |\nఆచార్యావర్తనాచారాప్యాదిమూర్తినివాసినీ || ౧౬ ||",
    "ఆగ్నేయీ చామరీ చాద్యా చారాధ్యా చాసనస్థితా |\nఆధారనిలయాధారా చాకాశాంతనివాసినీ || ౧౭ ||",
    "ఆద్యాక్షరసమాయుక్తా చాంతరాకాశరూపిణీ |\nఆదిత్యమండలగతా చాంతరధ్వాంతనాశినీ || ౧౮ ||",
    "ఇందిరా చేష్టదా చేష్టా చేందీవరనిభేక్షణా |\nఇరావతీ చేంద్రపదా చేంద్రాణీ చేందురూపిణీ || ౧౯ ||",
    "ఇక్షుకోదండసంయుక్తా చేషుసంధానకారిణీ |\nఇంద్రనీలసమాకారా చేడాపింగళరూపిణీ || ౨౦ ||",
    "ఇంద్రాక్షీ చేశ్వరీ దేవీ చేహాత్రయవివర్జితా |\nఉమా చోషా హ్యుడునిభా ఉర్వారుకఫలాననా || ౨౧ ||",
    "ఉడుప్రభా చోడుమతీ హ్యుడుపా హ్యుడుమధ్యగా |\nఊర్ధ్వా చాప్యూర్ధ్వకేశీ చాప్యూర్ధ్వాధోగతిభేదినీ || ౨౨ ||",
    "ఊర్ధ్వబాహుప్రియా చోర్మిమాలావాగ్గ్రంథదాయినీ |\nఋతం చర్షిరృతుమతీ ఋషిదేవనమస్కృతా || ౨౩ ||",
    "ఋగ్వేదా ఋణహర్త్రీ చ ఋషిమండలచారిణీ |\nఋద్ధిదా ఋజుమార్గస్థా ఋజుధర్మా ఋతుప్రదా || ౨౪ ||",
    "ఋగ్వేదనిలయా ఋజ్వీ లుప్తధర్మప్రవర్తినీ |\nలూతారివరసంభూతా లూతాదివిషహారిణీ || ౨౫ ||",
    "ఏకాక్షరా చైకమాత్రా చైకా చైకైకనిష్ఠితా |\nఐంద్రీ హ్యైరావతారూఢా చైహికాముష్మికప్రదా || ౨౬ ||",
    "ఓంకార హ్యోషధీ చోతా చోతప్రోతనివాసినీ |\nఔర్వా హ్యౌషధసంపన్నా ఔపాసనఫలప్రదా || ౨౭ ||",
    "అండమధ్యస్థితా దేవీ చాఃకారమనురూపిణీ |\nకాత్యాయనీ కాలరాత్రిః కామాక్షీ కామసుందరీ || ౨౮ ||",
    "కమలా కామినీ కాంతా కామదా కాలకంఠినీ |\nకరికుంభస్తనభరా కరవీరసువాసినీ || ౨౯ ||",
    "కల్యాణీ కుండలవతీ కురుక్షేత్రనివాసినీ |\nకురువిందదలాకారా కుండలీ కుముదాలయా || ౩౦ ||",
    "కాలజిహ్వా కరాలాస్యా కాలికా కాలరూపిణీ |\nకమనీయగుణా కాంతిః కలాధారా కుముద్వతీ || ౩౧ ||",
    "కౌశికీ కమలాకారా కామచారప్రభంజినీ |\nకౌమారీ కరుణాపాంగీ కకుబంతా కరిప్రియా || ౩౨ ||",
    "కేసరీ కేశవనుతా కదంబకుసుమప్రియా |\nకాలిందీ కాలికా కాంచీ కలశోద్భవసంస్తుతా || ౩౩ ||",
    "కామమాతా క్రతుమతీ కామరూపా కృపావతీ |\nకుమారీ కుండనిలయా కిరాతీ కీరవాహనా || ౩౪ ||",
    "కైకేయీ కోకిలాలాపా కేతకీ కుసుమప్రియా |\nకమండలుధరా కాలీ కర్మనిర్మూలకారిణీ || ౩౫ ||",
    "కలహంసగతిః కక్షా కృతకౌతుకమంగళా |\nకస్తూరీతిలకా కమ్రా కరీంద్రగమనా కుహూః || ౩౬ ||",
    "కర్పూరలేపనా కృష్ణా కపిలా కుహరాశ్రయా |\nకూటస్థా కుధరా కమ్రా కుక్షిస్థాఖిలవిష్టపా || ౩౭ ||",
    "ఖడ్గఖేటకరా ఖర్వా ఖేచరీ ఖగవాహనా |\nఖట్వాంగధారిణీ ఖ్యాతా ఖగరాజోపరిస్థితా || ౩౮ ||",
    "ఖలఘ్నీ ఖండితజరా ఖండాఖ్యానప్రదాయినీ |\nఖండేందుతిలకా గంగా గణేశగుహపూజితా || ౩౯ ||",
    "గాయత్రీ గోమతీ గీతా గాంధారీ గానలోలుపా |\nగౌతమీ గామినీ గాధా గంధర్వాప్సరసేవితా || ౪౦ ||",
    "గోవిందచరణాక్రాంతా గుణత్రయవిభావితా |\nగంధర్వీ గహ్వరీ గోత్రా గిరీశా గహనా గమీ || ౪౧ ||",
    "గుహావాసా గుణవతీ గురుపాపప్రణాశినీ |\nగుర్వీ గుణవతీ గుహ్యా గోప్తవ్యా గుణదాయినీ || ౪౨ ||",
    "గిరిజా గుహ్యమాతంగీ గరుడధ్వజవల్లభా |\nగర్వాపహారిణీ గోదా గోకులస్థా గదాధరా || ౪౩ ||",
    "గోకర్ణనిలయాసక్తా గుహ్యమండలవర్తినీ |\nఘర్మదా ఘనదా ఘంటా ఘోరదానవమర్దినీ || ౪౪ ||",
    "ఘృణిమంత్రమయీ ఘోషా ఘనసంపాతదాయినీ |\nఘంటారవప్రియా ఘ్రాణా ఘృణిసంతుష్టకారిణీ || ౪౫ ||",
    "ఘనారిమండలా ఘూర్ణా ఘృతాచీ ఘనవేగినీ |\nజ్ఞానధాతుమయీ చర్చా చర్చితా చారుహాసినీ || ౪౬ ||",
    "చటులా చండికా చిత్రా చిత్రమాల్యవిభూషితా |\nచతుర్భుజా చారుదంతా చాతురీ చరితప్రదా || ౪౭ ||",
    "చూలికా చిత్రవస్త్రాంతా చంద్రమఃకర్ణకుండలా |\nచంద్రహాసా చారుదాత్రీ చకోరీ చంద్రహాసినీ || ౪౮ ||",
    "చంద్రికా చంద్రధాత్రీ చ చౌరీ చౌరా చ చండికా |\nచంచద్వాగ్వాదినీ చంద్రచూడా చోరవినాశినీ || ౪౯ ||",
    "చారుచందనలిప్తాంగీ చంచచ్చామరవీజితా |\nచారుమధ్యా చారుగతిశ్చందిలా చంద్రరూపిణీ || ౫౦ ||",
    "చారుహోమప్రియా చార్వాచరితా చక్రబాహుకా |\nచంద్రమండలమధ్యస్థా చంద్రమండలదర్పణా || ౫౧ ||",
    "చక్రవాకస్తనీ చేష్టా చిత్రా చారువిలాసినీ |\nచిత్స్వరూపా చంద్రవతీ చంద్రమాశ్చందనప్రియా || ౫౨ ||",
    "చోదయిత్రీ చిరప్రజ్ఞా చాతకా చారుహేతుకీ |\nఛత్రయాతా ఛత్రధరా ఛాయా ఛందఃపరిచ్ఛదా || ౫౩ ||",
    "ఛాయాదేవీ ఛిద్రనఖా ఛన్నేంద్రియవిసర్పిణీ |\nఛందోఽనుష్టుప్ప్రతిష్ఠాంతా ఛిద్రోపద్రవభేదినీ || ౫౪ ||",
    "ఛేదా ఛత్రేశ్వరీ ఛిన్నా ఛురికా ఛేదనప్రియా |\nజననీ జన్మరహితా జాతవేదా జగన్మయీ || ౫౫ ||",
    "జాహ్నవీ జటిలా జేత్రీ జరామరణవర్జితా |\nజంబూద్వీపవతీ జ్వాలా జయంతీ జలశాలినీ || ౫౬ ||",
    "జితేంద్రియా జితక్రోధా జితామిత్రా జగత్ప్రియా |\nజాతరూపమయీ జిహ్వా జానకీ జగతీ జరా || ౫౭ ||",
    "జనిత్రీ జహ్నుతనయా జగత్త్రయహితైషిణీ |\nజ్వాలాముఖీ జపవతీ జ్వరఘ్నీ జితవిష్టపా || ౫౮ ||",
    "జితాక్రాంతమయీ జ్వాలా జాగ్రతీ జ్వరదేవతా |\nజ్వలంతీ జలదా జ్యేష్ఠా జ్యాఘోషాస్ఫోటదిఙ్ముఖీ || ౫౯ ||",
    "జంభినీ జృంభణా జృంభా జ్వలన్మాణిక్యకుండలా |\nఝింఝికా ఝణనిర్ఘోషా ఝంఝామారుతవేగినీ || ౬౦ ||",
    "ఝల్లరీవాద్యకుశలా ఞరూపా ఞభుజా స్మృతా |\nటంకబాణసమాయుక్తా టంకినీ టంకభేదినీ || ౬౧ ||",
    "టంకీగణకృతాఘోషా టంకనీయమహోరసా |\nటంకారకారిణీ దేవీ ఠఠశబ్దనినాదినీ || ౬౨ ||",
    "డామరీ డాకినీ డింభా డుండుమారైకనిర్జితా |\nడామరీతంత్రమార్గస్థా డమడ్డమరునాదినీ || ౬౩ ||",
    "డిండీరవసహా డింభలసత్క్రీడాపరాయణా |\nఢుంఢివిఘ్నేశజననీ ఢక్కాహస్తా ఢిలివ్రజా || ౬౪ ||",
    "నిత్యజ్ఞానా నిరుపమా నిర్గుణా నర్మదా నదీ |\nత్రిగుణా త్రిపదా తంత్రీ తులసీ తరుణా తరుః || ౬౫ ||",
    "త్రివిక్రమపదాక్రాంతా తురీయపదగామినీ |\nతరుణాదిత్యసంకాశా తామసీ తుహినా తురా || ౬౬ ||",
    "త్రికాలజ్ఞానసంపన్నా త్రివలీ చ త్రిలోచనా | [త్రివేణీ]\nత్రిశక్తిస్త్రిపురా తుంగా తురంగవదనా తథా || ౬౭ ||",
    "తిమింగిలగిలా తీవ్రా త్రిస్రోతా తామసాదినీ |\nతంత్రమంత్రవిశేషజ్ఞా తనుమధ్యా త్రివిష్టపా || ౬౮ ||",
    "త్రిసంధ్యా త్రిస్తనీ తోషాసంస్థా తాలప్రతాపినీ |\nతాటంకినీ తుషారాభా తుహినాచలవాసినీ || ౬౯ ||",
    "తంతుజాలసమాయుక్తా తారహారావలిప్రియా |\nతిలహోమప్రియా తీర్థా తమాలకుసుమాకృతిః || ౭౦ ||",
    "తారకా త్రియుతా తన్వీ త్రిశంకుపరివారితా |\nతలోదరీ తిలాభూషా తాటంకప్రియవాహినీ || ౭౧ ||",
    "త్రిజటా తిత్తిరీ తృష్ణా త్రివిధా తరుణాకృతిః |\nతప్తకాంచనసంకాశా తప్తకాంచనభూషణా || ౭౨ ||",
    "త్రైయంబకా త్రివర్గా చ త్రికాలజ్ఞానదాయినీ |\nతర్పణా తృప్తిదా తృప్తా తామసీ తుంబురుస్తుతా || ౭౩ ||",
    "తార్క్ష్యస్థా త్రిగుణాకారా త్రిభంగీ తనువల్లరిః |\nథాత్కారీ థారవా థాంతా దోహినీ దీనవత్సలా || ౭౪ ||",
    "దానవాంతకరీ దుర్గా దుర్గాసురనిబర్హిణీ |\nదేవరీతిర్దివారాత్రిర్ద్రౌపదీ దుందుభిస్వనా || ౭౫ ||",
    "దేవయానీ దురావాసా దారిద్ర్యోద్భేదినీ దివా |\nదామోదరప్రియా దీప్తా దిగ్వాసా దిగ్విమోహినీ || ౭౬ ||",
    "దండకారణ్యనిలయా దండినీ దేవపూజితా |\nదేవవంద్యా దివిషదా ద్వేషిణీ దానవాకృతిః || ౭౭ ||",
    "దీనానాథస్తుతా దీక్షా దైవతాదిస్వరూపిణీ |\nధాత్రీ ధనుర్ధరా ధేనుర్ధారిణీ ధర్మచారిణీ || ౭౮ ||",
    "ధరంధరా ధరాధారా ధనదా ధాన్యదోహినీ |\nధర్మశీలా ధనాధ్యక్షా ధనుర్వేదవిశారదా || ౭౯ ||",
    "ధృతిర్ధన్యా ధృతపదా ధర్మరాజప్రియా ధ్రువా |\nధూమావతీ ధూమకేశీ ధర్మశాస్త్రప్రకాశినీ || ౮౦ ||",
    "నందా నందప్రియా నిద్రా నృనుతా నందనాత్మికా |\nనర్మదా నలినీ నీలా నీలకంఠసమాశ్రయా || ౮౧ ||",
    "నారాయణప్రియా నిత్యా నిర్మలా నిర్గుణా నిధిః |\nనిరాధారా నిరుపమా నిత్యశుద్ధా నిరంజనా || ౮౨ ||",
    "నాదబిందుకలాతీతా నాదబిందుకలాత్మికా |\nనృసింహినీ నగధరా నృపనాగవిభూషితా || ౮౩ ||",
    "నరకక్లేశశమనీ నారాయణపదోద్భవా |\nనిరవద్యా నిరాకారా నారదప్రియకారిణీ || ౮౪ ||",
    "నానాజ్యోతిఃసమాఖ్యాతా నిధిదా నిర్మలాత్మికా |\nనవసూత్రధరా నీతిర్నిరుపద్రవకారిణీ || ౮౫ ||",
    "నందజా నవరత్నాఢ్యా నైమిషారణ్యవాసినీ |\nనవనీతప్రియా నారీ నీలజీమూతనిస్వనా || ౮౬ ||",
    "నిమేషిణీ నదీరూపా నీలగ్రీవా నిశీశ్వరీ |\nనామావలిర్నిశుంభఘ్నీ నాగలోకనివాసినీ || ౮౭ ||",
    "నవజాంబూనదప్రఖ్యా నాగలోకాధిదేవతా |\nనూపురాక్రాంతచరణా నరచిత్తప్రమోదినీ || ౮౮ ||",
    "నిమగ్నారక్తనయనా నిర్ఘాతసమనిస్వనా |\nనందనోద్యాననిలయా నిర్వ్యూహోపరిచారిణీ || ౮౯ ||",
    "పార్వతీ పరమోదారా పరబ్రహ్మాత్మికా పరా |\nపంచకోశవినిర్ముక్తా పంచపాతకనాశినీ || ౯౦ ||",
    "పరచిత్తవిధానజ్ఞా పంచికా పంచరూపిణీ |\nపూర్ణిమా పరమా ప్రీతిః పరతేజః ప్రకాశినీ || ౯౧ ||",
    "పురాణీ పౌరుషీ పుణ్యా పుండరీకనిభేక్షణా |\nపాతాలతలనిర్మగ్నా ప్రీతా ప్రీతివివర్ధినీ || ౯౨ ||",
    "పావనీ పాదసహితా పేశలా పవనాశినీ |\nప్రజాపతిః పరిశ్రాంతా పర్వతస్తనమండలా || ౯౩ ||",
    "పద్మప్రియా పద్మసంస్థా పద్మాక్షీ పద్మసంభవా |\nపద్మపత్రా పద్మపదా పద్మినీ ప్రియభాషిణీ || ౯౪ ||",
    "పశుపాశవినిర్ముక్తా పురంధ్రీ పురవాసినీ |\nపుష్కలా పురుషా పర్వా పారిజాతసుమప్రియా || ౯౫ ||",
    "పతివ్రతా పవిత్రాంగీ పుష్పహాసపరాయణా |\nప్రజ్ఞావతీసుతా పౌత్రీ పుత్రపూజ్యా పయస్వినీ || ౯౬ ||",
    "పట్టిపాశధరా పంక్తిః పితృలోకప్రదాయినీ |\nపురాణీ పుణ్యశీలా చ ప్రణతార్తివినాశినీ || ౯౭ ||",
    "ప్రద్యుమ్నజననీ పుష్టా పితామహపరిగ్రహా |\nపుండరీకపురావాసా పుండరీకసమాననా || ౯౮ ||",
    "పృథుజంఘా పృథుభుజా పృథుపాదా పృథూదరీ |\nప్రవాలశోభా పింగాక్షీ పీతవాసాః ప్రచాపలా || ౯౯ ||",
    "ప్రసవా పుష్టిదా పుణ్యా ప్రతిష్ఠా ప్రణవాగతిః |\nపంచవర్ణా పంచవాణీ పంచికా పంజరస్థితా || ౧౦౦ ||",
    "పరమాయా పరజ్యోతిః పరప్రీతిః పరాగతిః |\nపరాకాష్ఠా పరేశానీ పావినీ పావకద్యుతిః || ౧౦౧ ||",
    "పుణ్యభద్రా పరిచ్ఛేద్యా పుష్పహాసా పృథూదరీ |\nపీతాంగీ పీతవసనా పీతశయ్యా పిశాచినీ || ౧౦౨ ||",
    "పీతక్రియా పిశాచఘ్నీ పాటలాక్షీ పటుక్రియా |\nపంచభక్షప్రియాచారా పూతనాప్రాణఘాతినీ || ౧౦౩ ||",
    "పున్నాగవనమధ్యస్థా పుణ్యతీర్థనిషేవితా |\nపంచాంగీ చ పరాశక్తిః పరమాహ్లాదకారిణీ || ౧౦౪ ||",
    "పుష్పకాండస్థితా పూషా పోషితాఖిలవిష్టపా |\nపానప్రియా పంచశిఖా పన్నగోపరిశాయినీ || ౧౦౫ ||",
    "పంచమాత్రాత్మికా పృథ్వీ పథికా పృథుదోహినీ |\nపురాణన్యాయమీమాంసా పాటలీ పుష్పగంధినీ || ౧౦౬ ||",
    "పుణ్యప్రజా పారదాత్రీ పరమార్గైకగోచరా |\nప్రవాలశోభా పూర్ణాశా ప్రణవా పల్లవోదరీ || ౧౦౭ ||",
    "ఫలినీ ఫలదా ఫల్గుః ఫూత్కారీ ఫలకాకృతిః |\nఫణీంద్రభోగశయనా ఫణిమండలమండితా || ౧౦౮ ||",
    "బాలబాలా బహుమతా బాలాతపనిభాంశుకా |\nబలభద్రప్రియా వంద్యా వడవా బుద్ధిసంస్తుతా || ౧౦౯ ||",
    "బందీదేవీ బిలవతీ బడిశఘ్నీ బలిప్రియా |\nబాంధవీ బోధితా బుద్ధిర్బంధూకకుసుమప్రియా || ౧౧౦ ||",
    "బాలభానుప్రభాకారా బ్రాహ్మీ బ్రాహ్మణదేవతా |\nబృహస్పతిస్తుతా బృందా బృందావనవిహారిణీ || ౧౧౧ ||",
    "బాలాకినీ బిలాహారా బిలవాసా బహూదకా |\nబహునేత్రా బహుపదా బహుకర్ణావతంసికా || ౧౧౨ ||",
    "బహుబాహుయుతా బీజరూపిణీ బహురూపిణీ |\nబిందునాదకలాతీతా బిందునాదస్వరూపిణీ || ౧౧౩ ||",
    "బద్ధగోధాంగులిత్రాణా బదర్యాశ్రమవాసినీ |\nబృందారకా బృహత్స్కంధా బృహతీ బాణపాతినీ || ౧౧౪ ||",
    "బృందాధ్యక్షా బహునుతా వనితా బహువిక్రమా |\nబద్ధపద్మాసనాసీనా బిల్వపత్రతలస్థితా || ౧౧౫ ||",
    "బోధిద్రుమనిజావాసా బడిస్థా బిందుదర్పణా |\nబాలా బాణాసనవతీ వడవానలవేగినీ || ౧౧౬ ||",
    "బ్రహ్మాండబహిరంతఃస్థా బ్రహ్మకంకణసూత్రిణీ |\nభవానీ భీషణవతీ భావినీ భయహారిణీ || ౧౧౭ ||",
    "భద్రకాలీ భుజంగాక్షీ భారతీ భారతాశయా |\nభైరవీ భీషణాకారా భూతిదా భూతిమాలినీ || ౧౧౮ ||",
    "భామినీ భోగనిరతా భద్రదా భూరివిక్రమా |\nభూతవాసా భృగులతా భార్గవీ భూసురార్చితా || ౧౧౯ ||",
    "భాగీరథీ భోగవతీ భవనస్థా భిషగ్వరా |\nభామినీ భోగినీ భాషా భవానీ భూరిదక్షిణా || ౧౨౦ ||",
    "భర్గాత్మికా భీమవతీ భవబంధవిమోచినీ |\nభజనీయా భూతధాత్రీరంజితా భువనేశ్వరీ || ౧౨౧ ||",
    "భుజంగవలయా భీమా భేరుండా భాగధేయినీ |\nమాతా మాయా మధుమతీ మధుజిహ్వా మధుప్రియా || ౧౨౨ ||",
    "మహాదేవీ మహాభాగా మాలినీ మీనలోచనా |\nమాయాతీతా మధుమతీ మధుమాంసా మధుద్రవా || ౧౨౩ ||",
    "మానవీ మధుసంభూతా మిథిలాపురవాసినీ |\nమధుకైటభసంహర్త్రీ మేదినీ మేఘమాలినీ || ౧౨౪ ||",
    "మందోదరీ మహామాయా మైథిలీ మసృణప్రియా |\nమహాలక్ష్మీర్మహాకాలీ మహాకన్యా మహేశ్వరీ || ౧౨౫ ||",
    "మాహేంద్రీ మేరుతనయా మందారకుసుమార్చితా |\nమంజుమంజీరచరణా మోక్షదా మంజుభాషిణీ || ౧౨౬ ||",
    "మధురద్రావిణీ ముద్రా మలయా మలయాన్వితా |\nమేధా మరకతశ్యామా మాగధీ మేనకాత్మజా || ౧౨౭ ||",
    "మహామారీ మహావీరా మహాశ్యామా మనుస్తుతా |\nమాతృకా మిహిరాభాసా ముకుందపదవిక్రమా || ౧౨౮ ||",
    "మూలాధారస్థితా ముగ్ధా మణిపూరకవాసినీ |\nమృగాక్షీ మహిషారూఢా మహిషాసురమర్దినీ || ౧౨౯ ||",
    "యోగాసనా యోగగమ్యా యోగా యౌవనకాశ్రయా |\nయౌవనీ యుద్ధమధ్యస్థా యమునా యుగధారిణీ || ౧౩౦ ||",
    "యక్షిణీ యోగయుక్తా చ యక్షరాజప్రసూతినీ |\nయాత్రా యానవిధానజ్ఞా యదువంశసముద్భవా || ౧౩౧ ||",
    "యకారాదిహకారాంతా యాజుషీ యజ్ఞరూపిణీ |\nయామినీ యోగనిరతా యాతుధానభయంకరీ || ౧౩౨ ||",
    "రుక్మిణీ రమణీ రామా రేవతీ రేణుకా రతిః |\nరౌద్రీ రౌద్రప్రియాకారా రామమాతా రతిప్రియా || ౧౩౩ ||",
    "రోహిణీ రాజ్యదా రేవా రమా రాజీవలోచనా |\nరాకేశీ రూపసంపన్నా రత్నసింహాసనస్థితా || ౧౩౪ ||",
    "రక్తమాల్యాంబరధరా రక్తగంధానులేపనా |\nరాజహంససమారూఢా రంభా రక్తబలిప్రియా || ౧౩౫ ||",
    "రమణీయయుగాధారా రాజితాఖిలభూతలా |\nరురుచర్మపరీధానా రథినీ రత్నమాలికా || ౧౩౬ ||",
    "రోగేశీ రోగశమనీ రావిణీ రోమహర్షిణీ |\nరామచంద్రపదాక్రాంతా రావణచ్ఛేదకారిణీ || ౧౩౭ ||",
    "రత్నవస్త్రపరిచ్ఛన్నా రథస్థా రుక్మభూషణా |\nలజ్జాధిదేవతా లోలా లలితా లింగధారిణీ || ౧౩౮ ||",
    "లక్ష్మీర్లోలా లుప్తవిషా లోకినీ లోకవిశ్రుతా |\nలజ్జా లంబోదరీ దేవీ లలనా లోకధారిణీ || ౧౩౯ ||",
    "వరదా వందితా విద్యా వైష్ణవీ విమలాకృతిః |\nవారాహీ విరజా వర్షా వరలక్ష్మీర్విలాసినీ || ౧౪౦ ||",
    "వినతా వ్యోమమధ్యస్థా వారిజాసనసంస్థితా |\nవారుణీ వేణుసంభూతా వీతిహోత్రా విరూపిణీ || ౧౪౧ ||",
    "వాయుమండలమధ్యస్థా విష్ణురూపా విధిప్రియా |\nవిష్ణుపత్నీ విష్ణుమతీ విశాలాక్షీ వసుంధరా || ౧౪౨ ||",
    "వామదేవప్రియా వేలా వజ్రిణీ వసుదోహినీ |\nవేదాక్షరపరీతాంగీ వాజపేయఫలప్రదా || ౧౪౩ ||",
    "వాసవీ వామజననీ వైకుంఠనిలయా వరా |\nవ్యాసప్రియా వర్మధరా వాల్మీకిపరిసేవితా || ౧౪౪ ||",
    "శాకంభరీ శివా శాంతా శారదా శరణాగతిః |\nశాతోదరీ శుభాచారా శుంభాసురవిమర్దినీ || ౧౪౫ ||",
    "శోభావతీ శివాకారా శంకరార్ధశరీరిణీ |\nశోణా శుభాశయా శుభ్రా శిరఃసంధానకారిణీ || ౧౪౬ ||",
    "శరావతీ శరానందా శరజ్జ్యోత్స్నా శుభాననా |\nశరభా శూలినీ శుద్ధా శబరీ శుకవాహనా || ౧౪౭ ||",
    "శ్రీమతీ శ్రీధరానందా శ్రవణానందదాయినీ |\nశర్వాణీ శర్వరీవంద్యా షడ్భాషా షడృతుప్రియా || ౧౪౮ ||",
    "షడాధారస్థితా దేవీ షణ్ముఖప్రియకారిణీ |\nషడంగరూపసుమతిసురాసురనమస్కృతా || ౧౪౯ ||",
    "సరస్వతీ సదాధారా సర్వమంగళకారిణీ |\nసామగానప్రియా సూక్ష్మా సావిత్రీ సామసంభవా || ౧౫౦ ||",
    "సర్వావాసా సదానందా సుస్తనీ సాగరాంబరా |\nసర్వైశ్వర్యప్రియా సిద్ధిః సాధుబంధుపరాక్రమా || ౧౫౧ ||",
    "సప్తర్షిమండలగతా సోమమండలవాసినీ |\nసర్వజ్ఞా సాంద్రకరుణా సమానాధికవర్జితా || ౧౫౨ ||",
    "సర్వోత్తుంగా సంగహీనా సద్గుణా సకలేష్టదా |\nసరఘా సూర్యతనయా సుకేశీ సోమసంహతిః || ౧౫౩ ||",
    "హిరణ్యవర్ణా హరిణీ హ్రీంకారీ హంసవాహినీ |\nక్షౌమవస్త్రపరీతాంగీ క్షీరాబ్ధితనయా క్షమా || ౧౫౪ ||",
    "గాయత్రీ చైవ సావిత్రీ పార్వతీ చ సరస్వతీ |\nవేదగర్భా వరారోహా శ్రీగాయత్రీ పరాంబికా || ౧౫౫ ||",
    "ఇతి సాహస్రకం నామ్నాం గాయత్ర్యాశ్చైవ నారద |\nపుణ్యదం సర్వపాపఘ్నం మహాసంపత్తిదాయకమ్ || ౧౫౬ ||",
    "ఏవం నామాని గాయత్ర్యాస్తోషోత్పత్తికరాణి హి |\nఅష్టమ్యాం చ విశేషేణ పఠితవ్యం ద్విజైః సహ || ౧౫౭ ||",
    "జపం కృత్వా హోమపూజాధ్యానం కృత్వా విశేషతః |\nయస్మై కస్మై న దాతవ్యం గాయత్ర్యాస్తు విశేషతః || ౧౫౮ ||",
    "సుభక్తాయ సుశిష్యాయ వక్తవ్యం భూసురాయ వై |\nభ్రష్టేభ్యః సాధకేభ్యశ్చ బాంధవేభ్యో న దర్శయేత్ || ౧౫౯ ||",
    "యద్గృహే లిఖితం శాస్త్రం భయం తస్య న కస్యచిత్ |\nచంచలాపి స్థిరా భూత్వా కమలా తత్ర తిష్ఠతి || ౧౬౦ ||",
    "ఇదం రహస్యం పరమం గుహ్యాద్గుహ్యతరం మహత్ |\nపుణ్యప్రదం మనుష్యాణాం దరిద్రాణాం నిధిప్రదమ్ || ౧౬౧ ||",
    "మోక్షప్రదం ముముక్షూణాం కామినాం సర్వకామదమ్ |\nరోగాద్వై ముచ్యతే రోగీ బద్ధో ముచ్యేత బంధనాత్ || ౧౬౨ ||",
    "బ్రహ్మహత్యాసురాపానసువర్ణస్తేయినో నరాః |\nగురుతల్పగతో వాపి పాతకాన్ముచ్యతే సకృత్ || ౧౬౩ ||",
    "అసత్ప్రతిగ్రహాచ్చైవాఽభక్ష్యభక్షాద్విశేషతః |\nపాఖండానృత్యముఖ్యేభ్యః పఠనాదేవ ముచ్యతే || ౧౬౪ ||",
    "ఇదం రహస్యమమలం మయోక్తం పద్మజోద్భవ |\nబ్రహ్మసాయుజ్యదం నౄణాం సత్యం సత్యం న సంశయః || ౧౬౫ ||",
    "ఇతి శ్రీమద్దేవీభాగవతే మహాపురాణే ద్వాదశస్కంధే గాయత్రీసహస్రనామ స్తోత్రకథనం నామ షష్ఠోఽధ్యాయః ||"
  ],
  "metadata": {
    "url": "https://stotranidhi.com/sri-gayatri-sahasranama-stotram-in-telugu/",
    "scrapedAt": "2025-11-28T04:36:58.163Z",
    "totalVerses": 166
  }
}