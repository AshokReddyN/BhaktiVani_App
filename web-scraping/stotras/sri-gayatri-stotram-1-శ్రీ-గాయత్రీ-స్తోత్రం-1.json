{
  "title": "Sri Gayatri Stotram 1 – శ్రీ గాయత్రీ స్తోత్రం 1",
  "content": [
    "నమస్తే దేవి గాయత్రీ సావిత్రీ త్రిపదేఽక్షరీ |\nఅజరే అమరే మాతా త్రాహి మాం భవసాగరాత్ || ౧ ||",
    "నమస్తే సూర్యసంకాశే సూర్యసావిత్రికేఽమలే |\nబ్రహ్మవిద్యే మహావిద్యే వేదమాతర్నమోఽస్తు తే || ౨ ||",
    "అనంతకోటిబ్రహ్మాండవ్యాపినీ బ్రహ్మచారిణీ |\nనిత్యానందే మహామాయే పరేశానీ నమోఽస్తు తే || ౩ ||",
    "త్వం బ్రహ్మా త్వం హరిః సాక్షాద్రుద్రస్త్వమింద్రదేవతా |\nమిత్రస్త్వం వరుణస్త్వం చ త్వమగ్నిరశ్వినౌ భగః || ౪ ||",
    "పూషాఽర్యమా మరుత్వాంశ్చ ఋషయోఽపి మునీశ్వరాః |\nపితరో నాగయక్షాంశ్చ గంధర్వాఽప్సరసాం గణాః || ౫ ||",
    "రక్షోభూతపిశాచాశ్చ త్వమేవ పరమేశ్వరీ |\nఋగ్యజుస్సామవిద్యాశ్చ అథర్వాంగిరసాని చ || ౬ ||",
    "త్వమేవ సర్వశాస్త్రాణి త్వమేవ సర్వసంహితాః |\nపురాణాని చ తంత్రాణి మహాగమమతాని చ || ౭ ||",
    "త్వమేవ పంచభూతాని తత్త్వాని జగదీశ్వరీ |\nబ్రాహ్మీ సరస్వతీ సంధ్యా తురీయా త్వం మహేశ్వరీ || ౮ ||",
    "తత్సద్బ్రహ్మస్వరూపా త్వం కించిత్ సదసదాత్మికా |\nపరాత్పరేశీ గాయత్రీ నమస్తే మాతరంబికే || ౯ ||",
    "చంద్రకళాత్మికే నిత్యే కాలరాత్రి స్వధే స్వరే |\nస్వాహాకారేఽగ్నివక్త్రే త్వాం నమామి జగదీశ్వరీ || ౧౦ ||",
    "నమో నమస్తే గాయత్రీ సావిత్రీ త్వం నమామ్యహమ్ |\nసరస్వతీ నమస్తుభ్యం తురీయే బ్రహ్మరూపిణీ || ౧౧ ||",
    "అపరాధ సహస్రాణి త్వసత్కర్మశతాని చ |\nమత్తో జాతాని దేవేశీ త్వం క్షమస్వ దినే దినే || ౧౨ ||",
    "ఇతి శ్రీమద్వసిష్ఠసంహితాయాం శ్రీ గాయత్రీ స్తోత్రమ్ |"
  ],
  "metadata": {
    "url": "https://stotranidhi.com/gayatri-stotram-in-telugu/",
    "scrapedAt": "2025-11-28T04:41:12.260Z",
    "totalVerses": 13
  }
}