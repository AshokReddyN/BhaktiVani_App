{
  "title": "Sri Gayatri Stotram 2 (Devi Bhagavate)- శ్రీ గాయత్రీ స్తోత్రం – ౨ (దేవీభాగవతే)",
  "content": [
    "నారద ఉవాచ |\nభక్తానుకంపిన్ సర్వజ్ఞ హృదయం పాపనాశనమ్ |\nగాయత్ర్యాః కథితం తస్మాద్గాయత్ర్యాః స్తోత్రమీరయ || ౧ ||",
    "శ్రీనారాయణ ఉవాచ |\nఆదిశక్తే జగన్మాతర్భక్తానుగ్రహకారిణి |\nసర్వత్ర వ్యాపికేఽనంతే శ్రీసంధ్యే తే నామోఽస్తు తే || ౨ ||",
    "త్వమేవ సంధ్యా గాయత్రీ సావిత్రీ చ సరస్వతీ |\nబ్రాహ్మీ చ వైష్ణవీ రౌద్రీ రక్తా శ్వేతా సితేతరా || ౩ ||",
    "ప్రాతర్బాలా చ మధ్యాహ్నే యౌవనస్థా భవేత్పునః |\nవృద్ధా సాయం భగవతీ చింత్యతే మునిభిః సదా || ౪ ||",
    "హంసస్థా గరుడారూఢా తథా వృషభవాహనీ |\nఋగ్వేదాధ్యాయినీ భూమౌ దృశ్యతే యా తపస్విభిః || ౫ ||",
    "యజుర్వేదం పఠంతీ చ అంతరిక్షే విరాజతే |\nసా సామగాపి సర్వేషు భ్రామ్యమాణా తథా భువి || ౬ ||",
    "రుద్రలోకం గతా త్వం హి విష్ణులోకనివాసినీ |\nత్వమేవ బ్రహ్మణో లోకేఽమర్త్యానుగ్రహకారిణీ || ౭ ||",
    "సప్తర్షిప్రీతిజననీ మాయా బహువరప్రదా |\nశివయోః కరనేత్రోత్థా హ్యశ్రుస్వేదసముద్భవా || ౮ ||",
    "ఆనందజననీ దుర్గా దశధా పరిపఠ్యతే |\nవరేణ్యా వరదా చైవ వరిష్ఠా వరవర్ణినీ || ౯ ||",
    "గరిష్ఠా చ వరార్హా చ వరారోహా చ సప్తమీ |\nనీలగంగా తథా సంధ్యా సర్వదా భోగమోక్షదా || ౧౦ ||",
    "భాగీరథీ మర్త్యలోకే పాతాళే భోగవత్యపి |\nత్రిలోకవాహినీ దేవీ స్థానత్రయనివాసినీ || ౧౧ ||",
    "భూర్లోకస్థా త్వమేవాఽసి ధరిత్రీ లోకధారిణీ |\nభువో లోకే వాయుశక్తిః స్వర్లోకే తేజసాం నిధిః || ౧౨ ||",
    "మహర్లోకే మహాసిద్ధిర్జనలోకే జనేత్యపి |\nతపస్వినీ తపోలోకే సత్యలోకే తు సత్యవాక్ || ౧౩ ||",
    "కమలా విష్ణులోకే చ గాయత్రీ బ్రహ్మలోకదా |\nరుద్రలోకే స్థితా గౌరీ హరార్ధాంగనివాసినీ || ౧౪ ||",
    "అహమో మహతశ్చైవ ప్రకృతిస్త్వం హి గీయసే |\nసామ్యవస్థాత్మికా త్వం హి శబలబ్రహ్మరూపిణీ || ౧౫ ||",
    "తతః పరాఽపరాశక్తిః పరమా త్వం హి గీయసే |\nఇచ్ఛాశక్తిః క్రియాశక్తిర్జ్ఞానశక్తిస్త్రిశక్తిదా || ౧౬ ||",
    "గంగా చ యమునా చైవ విపాశా చ సరస్వతీ |\nసరయూర్దేవికా సింధుర్నర్మదైరావతీ తథా || ౧౭ ||",
    "గోదావరీ శతద్రూశ్చ కావేరీ దేవలోకగా |\nకౌశికీ చంద్రభాగా చ వితస్తా చ సరస్వతీ || ౧౮ ||",
    "గండకీ తాపినీ తోయా గోమతీ వేత్రవత్యపి |\nఇడా చ పింగళా చైవ సుషుమ్ణా చ తృతీయకా || ౧౯ ||",
    "గాంధారీ హస్తిజిహ్వా చ పూషాపూషా తథైవ చ |\nఅలంబుసా కుహూశ్చైవ శంఖినీ ప్రాణవాహినీ || ౨౦ ||",
    "నాడీ చ త్వం శరీరస్థా గీయసే ప్రాక్తనైర్బుధైః |\nహృత్పద్మస్థా ప్రాణశక్తిః కంఠస్థా స్వప్ననాయికా || ౨౧ ||",
    "తాలుస్థా త్వం సదాధారా బిందుస్థా బిందుమాలినీ |\nమూలే తు కుండలీశక్తిర్వ్యాపినీ కేశమూలగా || ౨౨ ||",
    "శిఖామధ్యాసనా త్వం హి శిఖాగ్రే తు మనోన్మనీ |\nకిమన్యద్బహునోక్తేన యత్కించిజ్జగతీత్రయే || ౨౩ ||",
    "తత్సర్వం త్వం మహాదేవి శ్రియే సంధ్యే నమోఽస్తు తే |\nఇతీదం కీర్తితం స్తోత్రం సంధ్యాయాం బహుపుణ్యదమ్ || ౨౪ ||",
    "మహాపాపప్రశమనం మహాసిద్ధివిధాయకమ్ |\nయ ఇదం కీర్తయేత్ స్తోత్రం సంధ్యాకాలే సమాహితః || ౨౫ ||",
    "అపుత్రః ప్రాప్నుయాత్ పుత్రం ధనార్థీ ధనమాప్నుయాత్ |\nసర్వతీర్థతపోదానయజ్ఞయోగఫలం లభేత్ || ౨౬ ||",
    "భోగాన్ భుంక్త్వా చిరం కాలమంతే మోక్షమవాప్నుయాత్ |\nతపస్విభిః కృతం స్తోత్రం స్నానకాలే తు యః పఠేత్ || ౨౭ ||",
    "యత్ర కుత్ర జలే మగ్నః సంధ్యామజ్జనజం ఫలమ్ |\nలభతే నాత్ర సందేహః సత్యం సత్యం చ నారద || ౨౮ ||",
    "శృణుయాద్యోఽపి తద్భక్త్యా స తు పాపాత్ప్రముచ్యతే |\nపీయూషసదృశం వాక్యం సంధ్యోక్తం నారదేరితమ్ || ౨౯ ||",
    "ఇతి శ్రీమద్దేవీభాగవతే మహాపురాణే ద్వాదశస్కంధే శ్రీ గాయత్రీ స్తోత్రం నామ పంచమోఽధ్యాయః ||"
  ],
  "metadata": {
    "url": "https://stotranidhi.com/sri-gayatri-stotram-2-in-telugu/",
    "scrapedAt": "2025-11-28T04:40:44.688Z",
    "totalVerses": 30
  }
}