{
  "title": "Vakratunda Ganesha Stavaraja – వక్రతుండ గణేశ స్తవరాజః",
  "content": [
    "అస్య గాయత్రీ మంత్రః |\nఓం తత్పురుషాయ విద్మహే వక్రతుండాయ ధీమహి | తన్నో దంతిః ప్రచోదయాత్ ||",
    "ఓంకారమాద్యం ప్రవదంతి సంతో\nవాచః శ్రుతీనామపి యం గృణంతి |\nగజాననం దేవగణానతాంఘ్రిం\nభజేఽహమర్ధేందుకళావతంసమ్ || ౧ ||",
    "పాదారవిందార్చన తత్పరాణాం\nసంసారదావానలభంగదక్షమ్ |\nనిరంతరం నిర్గతదానతోయై-\n-స్తం నౌమి విఘ్నేశ్వరమంబుదాభమ్ || ౨ ||",
    "కృతాంగరాగం నవకుంకుమేన\nమత్తాలిజాలం మదపంకమగ్నమ్ |\nనివారయంతం నిజకర్ణతాలైః\nకో విస్మరేత్పుత్రమనంగశత్రోః || ౩ ||",
    "శంభోర్జటాజూటనివాసిగంగా-\n-జలం సమానీయ కరాంబుజేన |\nలీలాభిరారాచ్ఛివమర్చయంతం\nగజాననం భక్తియుతా భజంతి || ౪ ||",
    "కుమారముక్తౌ పునరాత్మహేతోః\nపయోధరౌ పర్వతరాజపుత్ర్యాః |\nప్రక్షాలయంతం కరశీకరేణ\nమౌగ్ధ్యేన తం నాగముఖం భజామి || ౫ ||",
    "త్వయా సముద్ధృత్య గజాస్య హస్తా-\n-ద్యే శీకరాః పుష్కరరంధ్రముక్తాః |\nవ్యోమాంగణే తే విచరంతి తారాః\nకాలాత్మనా మౌక్తికతుల్యభాసః || ౬ ||",
    "క్రీడారతే వారినిధౌ గజాస్యే\nవేలామతిక్రామతి వారిపూరే |\nకల్పావసానం పరిచింత్య దేవాః\nకైలాసనాథం శ్రుతిభిః స్తువంతి || ౭ ||",
    "నాగాననే నాగకృతోత్తరీయే\nక్రీడారతే దేవకుమారసంఘైః |\nత్వయి క్షణం కాలగతిం విహాయ\nతౌ ప్రాపతుః కందుకతామినేందూ || ౮ ||",
    "మదోల్లసత్పంచముఖైరజస్ర-\n-మధ్యాపయంతం సకలాగమార్థమ్ |\nదేవానృషీన్భక్తజనైకమిత్రం\nహేరంబమర్కారుణమాశ్రయామి || ౯ ||",
    "పాదాంబుజాభ్యామతివామనాభ్యాం\nకృతార్థయంతం కృపయా ధరిత్రీమ్ |\nఅకారణం కారణమాప్తవాచాం\nతం నాగవక్త్రం న జహాతి చేతః || ౧౦ ||",
    "యేనార్పితం సత్యవతీసుతాయ\nపురాణమాలిఖ్య విషాణకోట్యా |\nతం చంద్రమౌళేస్తనయం తపోభి-\n-రావాప్యమానందఘనం భజామి || ౧౧ ||",
    "పదం శ్రుతీనామపదం స్తుతీనాం\nలీలావతారం పరమాత్మమూర్తేః |\nనాగాత్మకో వా పురుషాత్మకో వా\nత్వభేద్యమాద్యం భజ విఘ్నరాజమ్ || ౧౨ ||",
    "పాశాంకుశౌ భగ్నరదం త్వభీష్టం\nకరైర్దధానం కరరంధ్రముక్తైః |\nముక్తాఫలాభైః పృథుశీకరౌఘైః\nసించంతమంగం శివయోర్భజామి || ౧౩ ||",
    "అనేకమేకం గజమేకదంతం\nచైతన్యరూపం జగదాదిబీజమ్ |\nబ్రహ్మేతి యం వేదవితో వదంతి\nతం శంభుసూనుం సతతం ప్రపద్యే || ౧౪ ||",
    "స్వాంకస్థితాయా నిజవల్లభాయా\nముఖాంబుజాలోకన లోలనేత్రమ్ |\nస్మేరాననాబ్జం మదవైభవేన\nరుద్ధం భజే విశ్వవిమోహనం తమ్ || ౧౫ ||",
    "యే పూర్వమారాధ్య గజానన త్వాం\nసర్వాణి శాస్త్రాణి పఠంతి తేషామ్ |\nత్వత్తో న చాన్యత్ప్రతిపాద్యమేతై-\n-స్తదస్తి చేత్సర్వమసత్యకల్పమ్ || ౧౬ ||",
    "హిరణ్యవర్ణం జగదీశితారం\nకవిం పురాణం రవిమండలస్థమ్ |\nగజాననం యం ప్రవిశంతి సంత-\n-స్తత్కాలయోగైస్తమహం ప్రపద్యే || ౧౭ ||",
    "వేదాంతగీతం పురుషం భజేఽహ-\n-మాత్మానమానందఘనం హృదిస్థమ్ |\nగజాననం యన్మహసా జనానాం\nవిఘ్నాంధకారో విలయం ప్రయాతి || ౧౮ ||",
    "శంభోః సమాలోక్య జటాకలాపే\nశశాంకఖండం నిజపుష్కరేణ |\nస్వభగ్నదంతం ప్రవిచింత్య మౌగ్ధ్యా-\n-దాక్రష్టుకామః శ్రియమాతనోతు || ౧౯ ||",
    "విఘ్నార్గళానాం వినిపాతనార్థం\nయం నారికేళైః కదళీఫలాద్యైః |\nప్రతారయంతే మదవారణాస్యం\nప్రభుం సదాఽభీష్టమహం భజేయమ్ || ౨౦ ||",
    "యజ్ఞైరనేకైర్బహుభిస్తపోభి-\n-రారాధ్యమాద్యం గజరాజవక్త్రమ్ |\nస్తుత్యానయా యే విధివత్స్తువంతి\nతే సర్వలక్ష్మీనిలయా భవంతి || ౨౧ ||",
    "ఇతి శ్రీ వక్రతుండ గణేశ స్తవరాజః |"
  ],
  "metadata": {
    "url": "https://stotranidhi.com/vakratunda-ganesha-stavaraja-in-telugu/",
    "scrapedAt": "2025-11-27T16:53:05.471Z",
    "totalVerses": 23
  }
}